---
layout: single
title: "Ensimmäinen vuosi"
date: 2021-04-05
classes: wide
---

**Maaliskuu**  
*Sun laskettu aika oli 28.3., mutta saatiinkin pidellä sua jo neljä päivää aiemmin. Mikään ei ollut koskaan tuntunut niin tärkeeltä. Kasvoit alusta asti hyvin ja sulatit niin monet sydämet Whatsapin välityksellä.*

**Huhtikuu**  
*Meidän päivät kului sohvalla sylitysten. Mä syötin sua, sun iskä syötti mua, eikä vuorokaudenajat enää merkinneet meille juuri mitään. Sä nukuit sillon kun nukutti ja söit kun oli nälkä - eli lähes koko ajan.*

**Toukokuu**  
*Eristyneisyys ja se, ettei sukulaisia voinut nähdä, alkoi meistä väsyneistä tuntua tosi pahalta, mutta sentään säät suosi ja voitiin ulkoilla paljon. Google-haussa luki 'kuinka saada vauva nukkumaan'.*

**Kesäkuu**  
*Käytiin viimein tapaamassa sun isovanhempia ja sä olit ekaa kertaa joitain hetkiä ilman meitä. Kotona Vaasassa kastettiin sun varpaita meriveteen. Opit hymyilemään ja vähän juttelemaan.*

**Heinäkuu**  
*Tapasit jälleen uusia ihmisiä, vauvoja ja vanhuksia, jotka tulee olemaan sulle läheisiä. Alettiin yhdessä opettelemaan nukkumista ja nukuttamista, koska tähän asti oli menty vähän metsään.*

**Elokuu**  
*Aloitit kääntymistreenit ja oikeiden ruokien maistelut. Meidän päivä- ja päikkärirytmit alkoi hiljalleen asettua paikoilleen, ja ulkona siirryit matkaamaan isojen poikien rattaissa.*

**Syyskuu**  
*Hymyilit ihania hampaattomia hymyjä – kunnes sulle sitten ihan yhtäkkiä alkoi tulla hampaita. Meistä tuntui jo siltä, että saadaan vielä joskus nukkua enemmän kuin kolme tuntia kerralla.*

**Lokakuu**  
*Maailma, täältä tullaan: sä opit ryömimään ja olit aika tiuhaan pahanteossa. Puuro ja muu ruoka alkoi maistumaan, mutta yöimetyksen lopettaminen oli yökyläilyn vuoksi hetken ajan tosi hankalaa.*

**Marraskuu**  
*Lisää hampaita. Seitsemän ja puolen kuukauden iässä nukuit ensimmäisen täyden yön rankan Seinäjoki-päivän jälkeen. Harjoittelit kovasti istumista ja seisomista ja uskalsit jo lähteä liikkeelle myös muiden vauvojen seurassa.*

**Joulukuu**  
*Meidän muutto tuli kreivin aikaan, sillä joulukuussa aloit ihan kunnolla nousta seisomaan huonekaluja vasten. Jouluaattona, kun olit tasan yhdeksän kuukautta vanha, aloit konttaamaan. Koirat, sormin syöminen ja oma huone (+ yörauha!) oli pop.*

**Tammikuu**  
*Vuodenvaihteen jälkeen sait yhtäkkiä neljä hammasta lisää, ja niiden vuoksi kaipasit ekstrapaljon syliä ympäri vuorokauden. Sää oli tosi talvinen, ja me käytiin monesti pulkkailemassa. Jouduit ekaa kertaa parturiin (ja nyt kolmisen kuukautta myöhemmin joutaisit kyllä taas).*

**Helmikuu**  
*Helmikuussa kasailtiin leluja ja ojennettiin niitä muille ihan koko ajan. Yöt oli edelleen hankalia, mutta päiväunet onneksi maistui ihan tavalliseen tapaan. Samoin ruoka. Olit pääasiassa tyytyväinen tutkiskelija, kyläilijä ja seikkailija. Opit seisomaan ilman tukea.*

**Maaliskuu**  
*Huonojen öiden vaihe oli ohitse ja saatiin taas nukkua. Seisomisharjoitukset kuului edelleen vahvasti sun päiväohjelmaan, ja ensimmäisenä syntymäpäivänäsi uskalsit ottaa ensimmäiset, toooosi varovaiset askeleet. Samana päivänä totesit, että 365 päivää äidinmaitoa riitti.*


♥

<img src="/assets/images/Milo_smol.jpg"
     alt="Yksivuotias"
     class="center"/>